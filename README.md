برای بسیاری از کاربران ایرانی شاید تصوّر رایانه‌ بدون سیستم‌عاملی به نام ویندوز دشوار باشد، گروهی نیز با محصولات شرکت اپل و سیستم‌عامل انحصاری این شرکت یعنی مک آشنا هستند. در مقیاس بزرگ‌تر و با نگاهی به سراسر دنیا نیز تقریباً همین نسبت برقرار است، ولی این همه‌ی داستان نیست!

سیستم‌های عامل دیگری نیز در دنیا وجود دارند که با وجود استفاده‌ها و کاربردهای فراوانی که دارند، کم‌تر کسی با آن‌ها کار کرده و حتا نامشان را شنیده است. سیستم‌عامل «گنو/لینوکس» که گاهی به اشتباه از آن با عنوان سیستم‌عامل لینوکس نام برده می‌شود یکی از این سیستم‌های عامل است که با وجود استفاده و حضور فراوانش در سطح جامعه، تا حدود ده سال اخیر به دلیل فرهنگ رایج در میان کاربران و توسعه‌دهندگانش که تا حد زیادی با تبلیغات در تضاد بود و همچنین استراتژی عدم رقابتی که در روح آن وجود دارد، نام چندان آشنایی برای عموم مردم به شمار نمی‌رفت.

شروع کار سیستم‌عامل گنو/لینوکس به بیش از ۳۰ سال پیش برمی‌گردد، زمانی که گروهی از هکرها به رهبری ریچارد استالمن تصمیم می‌گیرند به جای آن که از نرم‌افزارهای شرکت‌ها استفاده کنند و تابع تصمیمات آن‌ها باشند، یک سیستم‌عامل کامل برای همه‌ی مردم بنویسند تا همه‌ی مردم بتوانند در مورد رایانش خود تصمیم بگیرند. برای این منظور مفهومی به نام نرم‌افزار آزاد را به وجود آوردند تا حق دسترسی همگان را به مجموعه‌ی کاملی از نرم‌افزارها رایانه‌ای تضمین کنند که شرح آن در این جستار نمی‌گنجد.

با وجود اینکه در حال حاضر تقریباً برای هر نیاز رایانه‌ای، یک یا بیش‌تر نرم‌افزار آزاد نوشته شده است و بسیاری از آن‌ها حتا برای کاربران سیستم‌عای عامل دیگر نیز جزو بهترین نرم‌افزارها به شمار می‌رود، روند ساخت سیستم‌عامل گنو/لینوکس با نرم‌افزارهای دل‌خواه از ابتدا برای بسیاری از مردم پیچیده و زمان‌بر است. از این رو گروه‌های مختلفی اقدام به ساخت و انتشار  این سیستم‌عامل با نرم‌افزارهای انتخابی خود به صورت قابل نصب بر روی رایانه و هم‌چنین در اختیار قرار دادن مخزنی از نرم‌افزارهای دیگر به صورت بسته‌های آماده برای نصب به کاربران می‌کنند که به این ساخت‌های آماده، «توزیع» گفته می‌شود.

همان‌گونه که اشاره شد تا حدود ده سال اخیر، با وجود کاربردهای فراوان سیستم‌عامل گنو/لینوکس در مراکز علمی و صنعتی جهان، این سیستم‌عامل تنها به عنوان یکّه‌تاز عرصه‌ی سرویس‌دهنده‌های اینترنتی و ابررایانه‌ها نزد اهالی حرفه‌های مرتبط شناخته شده بود و تقریباً کسی فکر استفاده از آن را بر روی رایانه‌های شخصی به سر راه نمی‌داد. تا اینکه در سال ۱۳۸۲، مارک شاتلورث از توسعه‌دهندگان توزیع محبوب «دبیان» با تأسیس شرکتی با نام کنونیکال، ایده‌ی انتشار یک توزیع از گنو/لینوکس را برای رایانه‌های شخصی را تحقّق بخشید. او برای این توزیع نام «اوبونتو» را از زبان آفریقایی به مفهوم «انسانیت درقبال دیگران» برگزید تا گویای تفکّر پشت این حرکت باشد.

تا امروز بیش از ده‌سال از نخستین انتشار اوبونتو در بهار ۱۳۸۳ می‌گذرد. در طول این ده سال جنبشی که با همّت اوبونتو آغاز شد منجر به انقلاب بزرگی در عرصه‌ی رایانه‌های شخصی شد و مسیر جدیدی را پیش روی کاربران، توسعه‌دهندگان و تولیدکنندگان گشود که موجب شد گنو/لینوکس بدون رقابت با سامانه‌های موجود و تلاش برای کسب سهم از بازار، به سکّوی برتر برای استفاده‌ی عموم مردم تبدیل شده و شرکت‌هایی که از از ایجاد انحصار سود می‌بردند را وادار کند برای بقا و حفظ سهم بازار، حقوق مشتریان خود را بیش‌تر از قبل محترم بشمارند. ولی این تازه شروع کار است!

پس از اینکه اوبونتو قدرت استفاده‌ی آسان و بی‌دردسر  از گنو/لینوکس را بر روی رایانه‌های شخصی برای همه‌ی مردم امکان‌پذیر کرد، اکنون خود را برای عصر پسارایانه آماده می‌کند. دوران پیش روی ما که دیگر رایانه‌های شخصی به صورت کنونی جایگاه خود را از دست می‌دهند و ارتباطات با دستگاه‌های همراه بر روی بستر شبکه انجام می‌پذیرد. از این رو  اوبونتو هم در جایگاه سرویس‌دهنده‌های ابری به عنوان بهترین انتخاب مطرح  و در حال توسعه است و هم با تجربیاتی که در حوزه‌ی رابط کاربری به دست آورده، به عنوان توزیعی از سیستم‌عامل آزاد گنو/لینوکس برای تلفن‌های همراه و تبلت‌ها مطرح است و به زودی شاهد حضور دستگاه‌های اوبونتویی در بازار خواهیم بود.

اوبونتو در سراسر جهان دارای گروه‌های کاربری مختلف از داوطلبان محلّی است تا به گسترش سیستم‌عامل گنو/لینوکس در منطقه‌ی خود کمک کنند. در ایران نیز گروه کاربران ایرانی اوبونتو (ubuntu-ir) این وظیفه را برعهده دارد. یکی از اقدام‌های این گروه، برگذاری جشن‌هایی پس از انتشارهای این توزیع است که به هدف آشنایی جامعه با سیستم‌عامل گنو/لینوکس و معمولاً هربار در یکی از دانشگاه‌های تهران انجام می‌پذیرد. امسال نیز به بهانه‌ی انتشار نسخه‌ی ۱۴.۰۴ این توزیع، مراسمی در دانشگاه خواجه‌نصیرالدّین طوسی تهران برگذار می‌شود.

در حاشیه‌ی این مراسم، رویدادی با عنوان «ایده‌ی آزاد» نیز برگذار می‌شود که در آن افراد فرصت می‌یابند ایده‌های خود را که به فرهنگ آزادی نرم‌افزار مربوط می‌شود با دیگران به اشتراک بگذارند و آن‌ها را با خود همراه کنند.  در پایان با داوری حاضران یک ایده به عنوان ایده‌ی برگزیده انتخاب می‌شود و جایزه‌ی نفیسی ردیافت می‌کند که می‌تواند محرّکی برای پیاده‌سازی آن ایده باشد.

حضور در این مراسم برای همه‌ی علاقه‌مندان آزاد و رایگان است، ولی نیاز به ثبت‌نام از قبل دارد که جزئیات آن در پایگاه وب گروه کاربران ایرانی اوبونتو به نشانی http://ubuntu.ir آورده شده است. 
